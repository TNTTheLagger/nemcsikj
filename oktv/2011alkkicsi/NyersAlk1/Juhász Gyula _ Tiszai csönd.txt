Juhász Gyula: Tiszai csönd
Hálót fon az est, a nagy, barna pók,
Nem mozdulnak a tiszai hajók. 
Egyiken távol harmonika szól,
Tücsök felel rá csöndben valahol. 
Az égi rónán ballag már a hold:
Ezüstösek a tiszai hajók. 
Tüzeket raknak az égi tanyák,
Hallgatják halkan a harmonikát. 
Magam a parton egymagam vagyok,
Tiszai hajók, néma társatok! 
Ma nem üzennek hívó távolok,
Ma kikötöttünk itthon, álmodók!
